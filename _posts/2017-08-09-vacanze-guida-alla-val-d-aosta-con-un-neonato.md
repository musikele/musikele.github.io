---
author: musikele
category: Italiano
comments: true
date: 2017-08-06 15:11:47 +0000
layout: post
paginate: true
tags:
- vacanze
- valledaosta
- cogne
- arpy
- lillaz
- bionaz
- prarayer
- vda
title: Guida alla Val d'Aosta con un neonato
---


Questo post vuole provare ad essere sintetico, e contemporaneamente raccontare 7 giorni di vacanza in Val D'Aosta con una neonata (mia figlia aveva 8 mesi quando abbiamo fatto questo viaggio).

## Premessa: perchè Val D'Aosta...

Se come me odiate gli ombrelloni, la sabbia, la spiaggia, la crema solare etc etc, l'Italia è piena di posti fantastici in montagna: dal Trentino agli Appennini, ci sono tanti posti a quota almeno 1000 metri che meritano una visita. Sia perchè fa più fresco (abbiamo fatto questo viaggio quando l'Italia è stata attraversata da uno dei peggiori caldi di sempre) sia per godere dei bei panorami che solo la montagna sa offrire.

## ...con una neonata

Considerato che, essendo campani, una settimana al mare la dobbiamo fare per forza (altrimenti i nonni ci cancellano dall'eredità), un'altra settimana ce la siamo concessa per noi. I motivi che ci hanno spinto fino a qui:

* anche se la piccola è davvero molto piccola, e sta mangiando ancora pappette e omogeneizzati, mia moglie ha pensato che a 8 mesi il viaggio era "fattibile". Senza di lei non avrei saputo come muovermi. C'è tutto quell'universo fatto di pannolini e pastine in cui non mi sento completamente a mio agio. Se vostra moglie non è d'accordo, non organizzate nulla :)

* 8 mesi credo sia stata l'età minima per venire fin qui: se avete un bimbo più piccolo, non è cosa. La bimba a 8 mesi è sufficientemente sveglia da godersi le passeggiate (cascate, boschi, montagne, laghi...) e da stare seduta senza problemi nello zaino porta neonati.

## Come siamo arrivati fin qui

Mia moglie non ama i viaggi in macchina troppo lunghi, specialmente perchè la bimba sta seduta dietro con lei. Quindi piuttosto che farci 14 ore di auto **abbiamo preferito volare fino a Bergamo e fittare un'auto**. Se scegliete questa strada, alcune compagnie (es. Ryanair) vi faranno portare 2 bagagli in più per i neonati (noi abbiamo portato il sediolino auto e il passeggino).

L'auto l'abbiamo fittata online su uno dei tanti portali. Prendete qualcosa di più grande di una Panda, visto che caricherete l'auto di valigie e persone.

## Cos'altro serve per godersi la vacanza

Ammetto di averci ragionato su solo dopo aver prenotato: **come faccio a portarmi una bimba in giro per i sentieri?** In braccio non è neanche un'ipotesi! Per cui, mi sono connesso al web e ho scoperto che **esistono gli zaini porta neonati**: il neonato sta seduto dietro la schiena del papà, ed è addirittura felice. Ha l'occasione di guardare il panorama senza sforzare collo o altro, inoltre è completamente assicurato allo zaino, non rischiando di cadere.

Gli zaini sono normalmente composti da parasole e kit anti pioggia, quindi anche le condizioni più estreme sono affrontabili (ma voi non uscite quando piove, right?)

Ricordatevi che **in montagna il meteo cambia facilmente**, quindi portatevi un maglione (io non l'ho mai messo) e/o una giacca a vento con cappuccio (neanche questa mai usata). A 2000 mt il vento può essere gelido. Nostra figlia era sempre a maniche lunghe e pantalone lungo, oltre al cappellino.

## Dove abbiamo alloggiato

Ho preso un **appartamentino su AirBnb a Morgex**, vicino Courmayeur. L'ho scelto un po' a caso, sarò sincero; tuttavia non ci siamo trovati male. La mia idea era di andare a Courmayeur, ma siccome le case costavano troppo, ho scelto quella che costava meno e che stava più vicina. Tanto, avendo la macchina, potevo muovermi in libertà (e così è stato).

Se dovessi tornare probabilmente sceglierei altri due posti:

* **Cogne**, con i suoi prati sconfinati

* **Aosta**, per essere al centro della Valle, poter andare in giro ovunque, e godersi anche la vita serale di una città.

In ogni caso la valle è "abbastanza" piccola, e i punti più remoti si raggiungono in max 1h di macchina.

## Le passeggiate che abbiamo fatto

### Val Ferret: da Arpnuova al Rifugio Elena

Essendo vicini a Courmayeur ho letto molte recensioni fantastiche su questa valle, soprattutto perchè è ancora selvaggia e ben preservata. La Val Ferret è una valle, appunto, tra catene montuose che raggiungono i 3-4000 metri. Il comune non permette alle auto di arrivare fino in fondo: potete parcheggiare nel punto più lontano possibile e poi potrete prendere l'autobus per la località Arpnuova (costo del bus 1€, passa ogni mezz'ora). Da lì potete imboccare i due sentieri per il rifugio Elena, uno sale per la strada sterrata e l'altro è più selvaggio; fatene uno all'andata e l'altro al ritorno.

![]({{ site.baseurl }}/images/val_ferret.jpg)

**Perchè vederlo:** il panorama dal rifugio è fantastico, si vede tutto il ghiacciaio del Monte Bianco.

**Difficoltà Familiare® (nuovo indice™ inventato da me, ossia quanto è difficile portarci su una bimba dietro la schiena, e la moglie)**: Siccome ci sono circa 300 mt di dislivello, la strada sterrata è facile ma in costante salita. Fate molte soste.

**Bonus:** mangiate la crostata al rifugio. E' buona!

### Bionaz: dal lago di Place Moulin al rifugio Prarayer

**Arrivare al lago con l'auto è l'unica cosa difficile**. Una volta parcheggiato (3€ tutto il giorno!) un comodissimo sentiero costeggia il lago artificiale (delimitato da una diga) e si potranno vedere fantastici panorami, oltre a cascate continue sia da un lato sia lungo il sentiero stesso. Dietro il rifugio poi c'è un fantastico prato verde e un ghiacciaio.

![]({{ site.baseurl }}/images/bionaz.JPG)

**Perchè vederlo:** è un posto che non mi sarei aspettato di trovare.

**Difficoltà familiare:** Facilissimo perchè praticamente in piano.

**Bonus:** come al solito, la crostata al rifugio: fantastica.

### Lago d'Arpy

**Questo sentiero è facilissimo e molto pittoresco**. Si parcheggia lungo la strada vicino all'hotel Genzianella (non si paga) e si prende il sentiero che parte da lì, che è molto comodo. Il sentiero è molto bello già di suo, **ma il laghetto alpino (quota 2066mt) è fantastico**. In cima c'erano centinaia di famiglie con i bimbi e i cani: sembrava un concertone estivo di Cristina D'Avena. Forse la metafora non è congeniale visto che non riesce a trasmettere il senso di pace e il silenzio di cui si godeva lassù.

![]({{ site.baseurl }}/images/arpy.JPG)

**Perchè vederlo:** un lago a 2000 metri è qualcosa di purissimo. Ci si rilassa solo a stare lì.

**Difficoltà familiare:** Facile, il dislivello non è tantissimo.

**Bonus:** dopo esserci goduti il lago abbiamo fatto due cavolate; la prima è che abbiamo provato a fare il giro intorno al lago (non fatelo! Vi perderete come abbiamo fatto noi!) e la seconda è che siamo saliti sul Colle della Croce per vedere il panorama del Monte Bianco. anche se il panorama è fantastico, la salita è massacrante (soprattutto se avete una bimba dietro la schiena). Salite lassù solo se non avete zaini da portare con voi.

### Cogne e le cascate di Lillaz

Cogne è uno dei paesini più caratteristici della Val D'Aosta. La piazzetta di Cogne da direttamente sul Gran Paradiso ed è fantastica anche solo per fare le foto: ci si può rilassare anche solo guardando il prato verde.

![]({{ site.baseurl }}/images/cogne.JPG)

Oltre al centro cittadino di Cogne (parcheggio con strisce bianche in molti punti...) siamo stati anche alle cascate di Lillaz, nell'omonima frazione.

Il sentiero delle cascate è corto ma molto appeso: per fortuna facendo le foto a ogni cascata la stanchezza non si sente affatto. Il punto più suggestivo comunque è la cascata più grande, che sta dietro a una grossa recinzione "proprietà privata - mantenersi sul sentiero" che ci ha un po' disorientati. Una volta entrati, siamo arrivati alla cascata più grande di tutte dove abbiamo anche messo i piedi in acqua (gelida, ovviamente).

![]({{ site.baseurl }}/images/lillaz.jpg)

**Perchè vederlo:** le cascate sono affascinanti a prescindere.

**Difficoltà familiare:** "Quasi Facile". In questo sentiero mia moglie ha iniziato a sentire dolori a un ginocchio, per fortuna era uno degli ultimi giorni.

**Bonus:** Entrate nella quasi-proprietà privata, superate la recinzione: dentro abbiamo trovato dei cavalli allo stato brado che stavano riposando e mangiando!

### E le città?

Spezzate le escursioni con una visita a Courmayeur, Cogne, Aosta o comunque visitate i paesini che avete intorno: sono tutti in puro stile montano e meritano una passeggiata. In Estate ci sono centinaia di manifestazioni, concerti... Difficile annoiarsi!

7 giorni qui e vi ricaricate per un anno intero... almeno per me funziona così.

Buone vacanze!

